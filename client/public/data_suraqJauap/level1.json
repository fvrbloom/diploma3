{
  "titleText": "Бөлтірік шешен мен баласы",
  "levelText": "Бөлтіріктің баласы ел ішінің ісіне жаңадан араласа бастаған шағы екен. Бір жиын үстінде қызу әңгіме - дүкен болады. Кісілер сұлу сөйлеп, тапқыр сөйлеп, алға озғысы келіп сөз жарыстырып отырады. Жиналғандардың ішінде бір байдың мырзасы да бар екен. Өзі малға бай болғанымен, сөзге кедей екен, мінезі де жайсыз болса керек. Сол реті келген жерде де, реті келмеген жерде де сөзге жармасып, елдің алдын орай береді. Сөздің мәні кеткен соң, Бөлтіріктің баласы сөз кезегінде: - Аузы қисық болса да, байдың ұлы сөйлесін, - деп өзінің сөзге қатысқысы жоқ екенін тұспалдап білдіреді. Бай баласының аузы шынында да, аздап қисық екен. Әлгі сөзге намыстанып, бай баласы ашу шақырады. Жиынның шырқы бұзылады.Болған жай Бөлтірікке жетеді. Баласының бір ауыз сөзі біреудің жиынының шырқын бұзуға себепші болғанына шешен қатты қапа болады. Баласын оңаша шақырып алып, Бөлтірік: - Сөзден тәтті нәрсе жоқ. Сөзден ащы нәрсе тағы жоқ. Сөзден жеңіл нәрсе жоқ. Сөзіңді тіліңе билетпе, ақылыңа билет. Ақылды сөзіңді ақылсызға қор етпе, ақылдыға айт. Не сөйлейтініңді біл. Кімге сөйлейтініңді біл. Қай жерде сөйлейтініңді біл. Қай кезде сөйлейтініңді біл. Калай сөйлейтініңді біл. Оны білмесең, сара сөзің шала болады, арты жала болады, әкең қапа болады, – деп ақыл беріпті.",
  "questions": [
    {
      "id": 1,
      "question": "Бөлтірік шешен сөзіне байланысты мақал:",
      "answer": "Басқа пәле тілден",
      "options": ["Тіл – достықтың алтын көпірі", "Тілі өлген ел - тірі өлген ел", "Басқа пәле тілден", "Ана тілің алпыс тілге татиды", "Тіл мәртебесі - ел мәртебесі"]
    },
    {
      "id": 2,
      "question": "Мәтіннің негізгі идеясы:",
      "answer": "Сөзіңді ақылыңа билет",
      "options": [
        "Сөзіңді ақылыңа билет",
        "Өнер алды – қызыл тіл",
        "Сөзден тәтті нәрсе жок",
        "Сөзден ащы нәрсе жоқ",
        "Сәлем - сөздің анасы"
      ]
    },
    {
      "id": 3,
      "question": "Жиын шырқының бұзылу себебі:",
      "answer": "Бөлтірік баласының аңдамай сөйлеуі",
      "options": [
        "Бөлтірік баласының аңдамай сөйлеуі",
        "Бөлтірік баласының бойындағы кінәраты",
        "Елдің бай баласын жақтырмауы",
        "Жиналғандардың сөз жарыстыруы",
        "Қызу әңгіме - дүкен жүргізу"
      ]
    }
  ]
}
